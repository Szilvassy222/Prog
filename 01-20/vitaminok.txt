Vitaminok

A vitamin olyan szerves vegyület, amely kis mennyiségben ugyan, de nélkülözhetetlen 
az emberi szervezet számára, viszont kellő mennyiségben az előállítására nem mindig 
képes, ezért tápanyag formájában kénytelen hozzájutni.

A vitaminokat nem kémiai szerkezetük, hanem biokémiai aktivitásuk alapján osztályozzák, 
ezért egy bizonyos vitaminnak akár több, azonos hatású vegyületet is tekinthetünk, 
amire jó példa az A-vitamin hat vitamerje. Van olyan vitamin, amit bizonyos feltételek 
mellett képes a szervezet előállítani, példa erre ember esetében a D-vitamin és a 
napsütés kapcsolata. Van olyan anyag, amely az egyik élőlény számára vitamin, a másiknak 
pedig nem. Erre példa a C-vitamin, amelyet a legtöbb állat szervezete képes előállítani, 
de az ember nem. Az esszenciális aminosavak, és az esszenciális zsírsavak nem számítanak 
vitaminnak, mert nagy mennyiségben van szükség rájuk. Mára tizenháromra csökkent a 
tudomány által elismert vitaminok száma.

A vegyes táplálkozás általában fedezi a vitaminszükségletet, de az étrend összeállításánál 
nemcsak arra kell törekedni, hogy a táplálék nyersanyaga vitaminban gazdag legyen, hanem 
figyelemmel kell lenni arra is, hogy az ételek elkészítése során – főleg a hevítés 
hatására – a vízben oldódó vitaminok 10-50%-a is elbomolhat, elveszhet. Az egészséges 
szervezet működéséhez nemcsak vitaminokra, hanem ásványi anyagokra, kofaktorokra és 
nyomelemekre is szükség van.

A vitaminok két fő csoportja

A vitaminokat oldhatóságuk alapján két nagy csoportra oszthatjuk:

Zsírban oldódó vitaminok (lipovitaminok),
Vízben oldódó vitaminok

A két csoport tagjai között aligha van vegyi rokonság, de a vízben oldódó B- és 
C-vitaminok között sem találunk ilyet. A szervezet számára azonban mindkét csoport 
vitaminjai szükségesek, mert a szervezet védekező mechanizmusait erősítik. A vitaminok 
élettani hatására leginkább hiányuk (az avitaminózis) esetén fellépő betegségekből 
következtethetünk.

Zsírban oldódó vitaminok

A zsírban oldódó vitaminokat a szervezet tárolni tudja, főleg a zsírszövetekben és a 
májban, ezért normál, egészséges étkezés mellett (pl. teljes kiőrlésű gabona, friss 
gyümölcsök, zöldségek) nem feltétlenül szükséges a napi pótlásuk. Ilyen vitamintabletta 
rendszeres szedése esetén elvileg fennáll a túladagolás veszélye. 
Ezek a vitaminok (konkrétan: A-, D-, E-, K-vitamin) vízben nem oldódnak.

A-vitamin
Funkciója: növekedés, szürkületi látás, a szaruhártya egészsége, fertőzéssel szembeni 
ellenállás. Hiánya fejlődési zavarokat, farkasvakságot, a bőr szárazságát okozza.
Forrásai: tejtermékek, halmájolajak, tojássárgája. A sárgarépában és zöldségfélékben 
található karotint  a szervezet A-vitaminná alakítja.

D-vitamin
Funkciója: csontok egészséges fejlődése. Hiánya a csontok görbülését, törékenységét, 
csontlágyulást okoz.
Forrásai: vaj, halmájolaj. A növényi olajokban található előanyagot a szervezet 
alakítja D-vitaminná  napsugárzás hatására.

E-vitamin
Funkciója: az idegrendszer, az izomzat és a here normális működéséhez illetve a 
terhesség kihordásához fontos. Hiánya nem jellemző.
Forrásai: növényi magvak és olajok, saláták, zöldfőzelékek, tej, vaj.

K-vitamin
Funkciója: megfelelő májműködés.  Hiánya nem jellemző.
Forrásai: bélbaktériumok termelik, külső bevitele általában nem szükséges.

Vízben oldódó vitaminok

A vízben oldódó vitaminok közös jellemzője, hogy az emberi szervezet nem képes őket 
sokáig tárolni, ezért gyakorlatilag minden nap pótolni kell őket. A vitamin nem 
hasznosuló része a vizelettel távozik. Ugyanebből az okból a túladagolás veszélye nem 
áll fenn, azonban hiánybetegség kialakulhat.

B1-vitamin
Funkciója: szénhidrát anyagcsere: az idegrendszer működése. Hiánya vizenyősödést vagy 
végzetes fogyással járó beriberit okoz.
Forrásai: élesztő, tojássárgája, máj, búzacsíra, borsó, bab.

B2-vitamin
Funkciója: szövetlégzés. Hiánya a nyelv és az ajak gyulladását okozza.
Forrásai: élesztő, élesztő- és húskivonatok, tej, máj, sajt, tojás, zöldségfélék.

B12-vitamin
Funkciója: vérképződés. Hiánya vészes vérzékenységet okoz.
Forrásai: élesztő, hús, máj, vese, tej, sajt, tojás, zöldségfélék.

C-vitamin
Funkciója: energiatermelés, anyagcserefolyamatok, fertőzéssel szembeni ellenállás. 
Hiánya skorbutot , vérzékenységet, fáradékonyságot okoz.
Forrásai: paprika, citrom, zöldségek, gyümölcsök.

Néhány vitamindús zöldség:

Sütőtök: A sütőtökben lévő karotinoidok és C-vitamin, valamint a tökmagban lévő 
E-vitamin védelmet nyújt a szervezet számára. Hatékonyan alkalmazhatjuk a sütőtök 
levét a megfázásos betegségek gyógyítására. A sütőtökben található kálium jótékony 
hatással van a vér tisztulására, illetve vitamintartalma miatt ajánlott a fogyasztása 
a pattanásos bőrre. A tök levének fogyasztásával csökkenthető az asztmás rohamok 
kialakulása és az allergikus tüsszögés és köhögés.

Káposzta: Mindenfajta káposzta fogyasztása ajánlott, ám elsősorban a savanyított 
változata egészséges. Tartalmaz karotint, B1, B2, C, K és U-vitamint, tej-és ecetsavat, 
ásványi anyagokat. Fogyaszthatjuk migrén ellen, idegerősítőnek, valamint székrekedésre 
is hatásos. A savanyú káposzta levének fogyasztása különösen operáció után ajánlott, 
hiszen sebünk gyorsabban gyógyulhat általa.

Sárgarépa: Táplálkozási szempontból a sárgarépa a gyökérfélék között előkelő szerepet 
vívott ki. Magas karotintartalommal rendelkezik, amit szervezetünk A-vitaminná alakít át, 
amely a nyálkahártyák egészségét és a jó látást garantálja. Egyes vizsgálatok szerint a 
daganatos megbetegedések megelőzésében is fontos szerepet játszik. Fogyasztása 
ajánlott szív- és keringési betegségekben szenvedőknek, a nép orvoslás pedig 
vizelethajtóként használja.

Cékla: Káliumtartalma nagyon fontos a test fiziológiai táplálásához, az izmok, valamint 
az állóképesség növeléséhez. Gazdag vasban, foszforban, kalciumban, kénben, nátriumban, 
valamint A-, C- és B-vitaminokban. A népi gyógyászat vérképző hatása miatt alkalmazza. 
A túlzott alkoholfogyasztás rossz hatását ellensúlyozhatja a céklalé, a májra gyakorolt 
tisztító hatása miatt. A cékla fogyasztása várandós anyukáknak is fontos magas 
folsavtartalma miatt, mely a fejlődő magzatra van pozitív hatással.

Retek: Napjainkban Németországban termesztenek belőle a legtöbbet. Itt évtizedeken 
keresztül vékonyra szeletelve, enyhén sózva fogyasztották, mely tél szűkében segített az 
emberek egészségét megőrizni. C-vitamin tartalma nagyon magas, mindemellett A és B-vitamint, 
káliumot, foszfort és sok más nyomelemet tartalmaz. Antibakteriális és gombaölő hatása 
is van, ezért megfázás és cseppfertőzés megelőzésére alkalmas. A májfunkciókat e zöldség 
is támogatja, de legfőképp az epekiválasztást. Fogyókúránál is ajánlott magas rost, 
de alacsony energiatartalma miatt.