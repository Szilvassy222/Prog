Family Guy

A Family Guy (magyarul Családos csóka) 1999-ben indult amerikai televíziós rajzfilmsorozat, amely a kitalált, Rhode Island-i Quahog városában játszódik. Alkotója Seth MacFarlane, aki meglepően sok szereplő hangjaként is közreműködik. A tévéfilmsorozat a Fox Broadcasting Company gyártásában készült, a FOX forgalmazásában jelent meg. Műfaját tekintve szituációs komédiasorozat. Amerikában a FOX televíziócsatorna kezdte sugározni 1999-ben, majd bár 2003-ban törölték a műsorból a sorozatot, a sikeres DVD-eladásoknak és a Cartoon Network Adult Swim blokkjában elért meglepő nézettségi arányoknak köszönhetően a FOX 2005-ben ismét műsorra tűzte. Magyarországon a Comedy Central kezdte vetíteni 2008. október 1-jén.

A Family Guy gyakran alkalmaz „cutaway-jeleneteket”, melyek a történethez nem kapcsolódó vicces bejátszások. Ezek miatt sok kritikát is kapott a sorozat.

A FOX Seth McFarlane korábbi alkotására, a Larry rövidfilmekre figyelt fel először, és ennek hatására a készítőt egy új sorozat két évadára szerződtette. A második évad végével a társaság törölni szerette volna a sorozatot, azonban a cégen belüli hatalmi változás és a rajongók nyomására megrendeltek egy harmadik szezont is, ami után ismét megszakították. A Cartoon Network rajzfilmadó Adult Swim blokkjában tűntek fel ismét az addigi epizódok ismétlései, melyek viszonylag nagy érdeklődést váltottak ki a tévénézőkből, illetve a DVD-kiadások is jól fogytak az üzletek polcairól (több, mint 2,2 millió darabszámmal), minek hatására a televíziócsatorna újra érdeklődni kezdett a sorozat iránt. A Family Guy 2005-ben ismét visszatért a képernyőkre, további évadokkal és egy DVD-filmmel, amely a Stewie Griffin: The Untold Story címet kapta.

Szereplők

A sorozat általában a túlsúlyos családfő, Peter Griffin kalandjairól szól, aki egy ügyefogyott, de jószándékú munkásember. Az ő felesége a gazdag Pewterschmidt családból származó Lois, aki általában háziasszonyként tevékenykedik, illetve zongoraleckéket ad. A házaspárnak három gyereke van: 
a legidősebb Meg, aki előnytelen megjelenése és az iskolában való népszerűtlensége miatt állandó célpontja Peter és úgy általában a család vicceinek. 
Második gyermekük, Chris rengeteg dologban hasonlít apjára; ugyanolyan kövér és ostoba. 
Legkisebb gyermekük Stewie egy ördögi, világuralmi terveket dédelgető csecsemő, aki bizonytalan szexuális beállítottsággal rendelkezik, és felsőbb társadalmi osztályokra jellemző angol akcentussal beszél, valamint meg akarja ölni az anyját. 

A családhoz tartozik még Brian, a két lábon járó, beszélő kutya is, akit erős liberális értékrend és magas intelligencia jellemez. Kedvenc időtöltése Martinit iszogatva egy bárban üldögélni. Brian folyamatos tevékenysége, hogy könyvét (a sorozat nagy részén át) írja, és - mint később kiderül - története azonos a Vasmadarak című filmmel.

A Griffin családon kívül rengeteg visszatérő szereplő is van a sorozatban. Ezek közé tartozik a középkorú, szexmániás, agglegény pilóta, Glenn Quagmire, a mindig nyugodt, afroamerikai Cleveland Brown és felesége, Loretta, később Donna, a tolószékes rendőr, Joe Swanson és az ő „állandóan" terhes felesége, Bonnie, a paranoiás zsidó gyógyszerész, Mort Goldman, annak felesége, Muriel Goldman, illetve idegesítő fiuk, Neil Goldman, valamint a rokkant és pedofil öregember, Herbert. A tévés hírolvasók, Tom Tucker és Diane Simmons szintén gyakran feltűnnek az epizódokban, akárcsak a meglepően idióta polgármester, Adam West. Vannak emellett rendszeresen visszatérő, inkább csak a poén kedvéért alkalmazott epizódszereplők, mint a gonosz majom a szekrényből vagy a csirkeember, akivel Peter alkalmanként megverekszik.

